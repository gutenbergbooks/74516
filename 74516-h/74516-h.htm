<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<meta http-equiv="Content-Type" content="text/html; charset=utf-8">
<title>The Project Gutenberg eBook of De Duodecim Abusionibus Saeculi</title>
<style type="text/css">
 h1 { text-align: center }
 h2 { text-align: center }
 h3 { text-align: center }
</style>

</head>
<body>
<div style='text-align:center'>*** START OF THE PROJECT GUTENBERG EBOOK 74516 ***</div>


<H1 ALIGN="CENTER">DE DUODECIM ABUSIONIBUS SÆCULI.</H1>

<H2 ALIGN="CENTER">TRACTATUS ATTRIBUTI SANCTO PATRICIO,<BR>
PERPERAM CYPRIANO ET AUGUSTINO ADSCRIPTUS.</H2>

<H3>CAPUT PRIMUM.</H3>

<p>Primus abusionis gradus est, si sine bonis operibus sapiens et
prædicator fuerit, qui quod sermone docet, actibus explere negligit.
Auditores enim doctrinæ, dicta facere contemnunt, cum prædicatoris
opera a prædicationis verbis discrepare conspiciunt. Numquam enim fit
efficax constituentis auctoritas, nisi eam effectu operis cordi
affixerit audientis, præsertim cum et ipse doctor, si in vitiorum
amorem delapsus fuerit, alterius doctoris medicamentum suis vulneribus
adhibere parvipendit. Unde et ipse Dominus in Evangelio de doctrina
pariter et bono opere instruere volens discipulos, qualem in his
cautelam haberent admonebat, dicens: <i>Quod si sal evanuerit, in quo
salietur</i> (<i>Matth</i>. V, 13)? Hoc est, si doctor erraverit, a quo iterum
doctore emendabitur? <i>Et si lumen, quod in te est, tenebræ sunt; ipsæ
tenebræ quantæ erunt</i> (<i>Matth</i>. VI, 23)? Si namque oculus a videndi
officio desierit; quis a manu, vel a pede, vel a reliquo corpore illud
ministerium exiget? Quapropter doctores cogitent, ne ampliori vindictæ
subjaceant, si plurimis perditionis occasionem abundantius præstent.
Nam et ipse Salomon dum multæ sapientiæ transgressionem incurrit,
totius Israeliticæ plebis regni dispersionem solius sui merito
præstitit. Quibus ergo committuntur multa, majora perdunt; si non
recte dispensaverint rectoris sui munera, quæ perceperunt. Cui enim
plus committitur ab eo plus exigitur. <i>Et servus qui domini sui
voluntatem intelligens non facit, acrioribus et gravioribus flagellis
vindictæ vapulabit</i> (<i>Luc</i>. XII, 47).</p>

<H3>CAPUT II.</H3>

<p>Secundus abusionis gradus est, si sine religione senex esse
inveniatur. Cui cum membra exterioris hominis veterascunt; vires
animi, id est, interioris hominis membra, incrementa roboris non
capiunt. Plus enim omnibus religioni operam dare senibus competit,
quos præsentis sæculi florida ætas transacta deseruit. Sicut namque in
lignis ipsa reproba arbor comparet, quæ post flores fructus optimos
cultori suo non exhibet: sic et in hominibus ipse reprobus est, quem
flos juventutis deseruit, et tamen in sui corporis senectute, bonorum
operum maturos fructus proferre parvipendit. Quid enim stolidius fieri
potest; si mens ad perfectionem festinare non contendat, quando totius
corporis habitus senectute confectus ad interitum properat? Dum oculi
caligant, aures graviter audiunt, capilli fluunt, facies in pallorem
mutatur, dentes lapsi numero minuuntur, cutis arescit, flatus non
suaviter olet, pectus suffocatur, tussis cachinnat, genua trepidant,
talos et pedes tumor inflat; etiam homo interior qui non senescit, his
omnibus aggravatur. Et hæc omnia ruituram jamjamque domum corporis
cito prænuntiant. Quid ergo superest, nisi ut dum hujus vitæ defectus
appropinquat, nihil aliud cogitare quam quomodo futura habitatio
prospere comprehendatur, quisque senex appetat? Juvenibus enim
incertus hujus vitæ terminus instat, senibus vero cunctis maturior ex
hac luce exitus breviter concordat. Cavendæ sunt ergo homini duæ
particulæ, quæ in illius carne non veterascunt, et totum hominem secum
ad peccatum pertrahunt; cor videlicet et lingua: quia cor novas semper
cogitationes machinari non desinit; lingua impigre loquitur,
quodcumque machinari cor senserit. Caveat ergo senilis ætas, ne istæ
juvenescentes particulæ totam sui harmoniam decipiant, et per res
ineptas reliqui corporis gravitatem illudant. Unicuique enim
considerandum est, quid ætate eminenti dignum sit; ut hoc agat, quod
nec vitam, nec ætatem, nec ministerium vile reddat.</p>

<H3>CAPUT III.</H3>

<p>Tertius abusionis gradus est, adolescens sine obedientia; quo mundus a
recte rationis ordine depravatur. Qualiter namque in senectute aliis
ministerium imperabit, qui in adolescentia se senioribus obedientem
exhibere contemnit? Unde et in proverbio apud veteres habetur, quod
dominari nequeat, qui prius alicui servitutem præbere denegat. Propter
quod et Dominus Jesus in temporibus suæ carnis, dum adhuc ad legitimam
ætatem doctoris non pervenerat, obedienter ministrationem parentibus
suis præstitit. Sicut ergo in senibus sobrietas, et morum perfectio
requiritur: ita etiam in adolescentibus, obsequium, et subjectio, et
obedientia rite debetur. Quapropter et in mandatis legis primum in his
quæ ad homines pertinent, patris et matris honor imperatur, quia
quamvis carnalis pater non supervixerit, aut indignus fuerit; alicui
tamen patri digno et viventi, paternus honor usque ad dignam ætatem a
filiis præbendus esse ostenditur. Quatuor etenim modis per Scripturas
divinas patres vocantur; hoc est, natura, gente, admonitione, et
ætate. De patre namque naturali Jacob ad Laban loquitur: <i>Nisi timor
patris mei Isaac adfuisset, tulisses omnia quæ mea sunt</i> (<i>Gen</i>. XXXI,
42). Gente vero pater dicitur, quando Dominus de rubo ad Moysen
loquebatur: <i>Ego sum</i>, inquiens, <i>Deus patrum tuorum, Deus Abraham,
Deus Isaac, Deus Jacob</i> (<i>Exod</i>. III, 6). Ætate autem et admonitione
pariter pater dicitur, cum Moyses in cantico Deuteronomii loquitur:
<i>Interroga patrem tuum, et annuntiabit tibi; majores tuos, et dicent
tibi</i> (<i>Deut</i>. XXXII, 7). Quod si ergo naturalis pater superstes non
fuerit, aut indignus fuerit; admonenti tamen aut seniori adolescentis
obedientia præbenda erit. Quomodo ergo honoratus in senectute
apparebit, qui disciplinæ laborem in adolescentia non sustinuerit?
Quodcumque etenim homo laboraverit, hoc et metet. <i>Omnis namque
disciplina in præsenti non videtur esse gaudii, sed mæroris; postea
vero fructum pacatissimum exercitatio per eam reddet justitiæ</i> (<i>Heb</i>.
XII, 11). Sicut ergo fructus non invenitur in arbore, in qua pampinus
aut flos prius non apparuerit: sic et in senectute honorem legitimum
assequi non poterit, qui in adolescentiæ disciplinæ alicujus
exercitatione non laboraverit. Disciplina igitur absque obedientia,
qualiter fieri potest? Adolescens ergo sine disciplina, adolescens
sine obedientia est: quoniam et ipsa obedientia, quæ omnium
disciplinarum mater est, magna exercitatione indiget; quæ sui normam
studii in Christo Domino sumpsit, qui obediens patri usque ad mortem,
crucis ignominiam libenter sustinuit.</p>

<H3>CAPUT IV.</H3>

<p>Quartus abusionis gradus est, dives sine elemosyna; qui superflua usus
sui quæ custodienda in posterum recondit, indigentibus et nihil
habentibus non distribuit: per quod efficitur, ut dum in terra quæsita
diligenti cura custodit, cœlestis patriæ perennem thesaurum amittat.
Ad quem thesaurum Dominus Jesus adolescentem divitem, qui cum de
perfectione interrogaverat, ita respondens invitavit: <i>Si vis
perfectus esse, vade et vende omnia quæ habes, et da pauperibus, et
veni, sequere me, et habebis thesaurum in cœlo</i> (<i>Matth</i>. XIX, 21).
Quem thesaurum nullus umquam hominum habere potest, nisi qui
pauperibus solatia præstat, aut per seipsum pauper est. Non ergo
dormiat in thesauris tuis, quod pauperes dormire non sinit. Dives
namque etsi multa congregaverit, his frui solus nequaquam poterit;
quia unius hominis natura multis rebus non succurrit. Quid ergo
stultius est quam propter unius hominis victum et vestitum, totam
regni cœlestis perdere perennem jucunditatem, et æternos inferni
cruciatus, absque consolationis præstolatione subire? Quod igitur
aliquando per necessitatem amittendum est, pro æterna remuneratione
sponte distribuendum est. <i>Omnia enim quæ videntur, temporalia sunt,
quæ non videntur æterna sunt</i> (II <i>Cor</i>. V, 18). Quamdiu namque
temporales sumus, temporalibus temporalia deserviunt, et cum hinc
transierimus, æternis æterna solatia præstabuntur. Idcirco non debemus
diligere ea quæ non semper habebimus; præsertim cum expertem rationis
avarum divitem, thesauri sui et agri, et omnia quæ habet, ostendant;
quia toto cordis intuitu illas res amat quæ numquam se diligunt. Si
enim aurum et argentum, et agros, et vestimenta, et cibos, et metalla,
et bruta animalia quis dilexerit, haec omnia vicem sibi amoris
rependere non posse, ipsa rerum natura ostendit. Quid ergo a ratione
longius est quam diligere, quod te amare non valet; et negligere
illum, qui tuæ dilectioni cum dilectione omnia præbet? Propter hoc
igitur non diligi mundus, sed diligi proximus a Deo præcipitur; quia
proximus vicem sui amoris potest rependere, quod mundus minime posse
non dubitatur. Sic enim inimicum esse diligendum Dominus præcepit, ut
illa dilectio amicum illum ex inimico efficiat. Quisquis ergo dives
cupidus vult æternas habere divitias, distribuendo egenis præstet
interim non mansuras. Si enim quod diliget non vendit, nemo potest
emere quod cupit. Avari namque ideo in judicio a rectissimo judice
nuncupantur maledicti, quia qui præteribant eorum habitacula non
dicebant: <i>Benedictio Domini super vos, benediximus vobis in nomine
Domini</i> (<i>Psal</i>. CXXVIII, 8). Infelices ergo sunt avari divites, qui
propter res transitorias, in æternam damnationem dilabuntur; et e
contrario: <i>Beati sunt misericordes, quia misericordiam consequentur</i>
(<i>Matth</i>. V, 7). Felix est ergo misericors, dum in hac virtute non
substantiam, sed affectum Deus requirit.</p>

<H3>CAPUT V.</H3>

<p>Quintus abusionis gradus est, femina sine pudicitia. Sicut enim omnes
bonos mores procurat et custodit in viris prudentia, sic et in feminis
cunctos honoris actus nutrit et fovet et custodit pudicitia. Pudicitia
namque castitatem custodit, avaritiam refrænat, lites devitat, iram
mitigat, libidinem occupat, cupiditatem temperat, lasciviam castigat,
ebrietatem cavet, verba non multiplicat, gulæ concupiscentias purgat,
furtum omnino damnat. Quid plura? Omnia vitia restringit; et omnes
virtutes, et quidquid coram Deo et bonis hominibus laudabile est
nutrit. Impudica namque vita nec laudem ab hominibus in præsenti
sæculo, nec remunerationem a Deo exspectat in futuro. Pudica vero
vita, famam bonam inter homines habet, et de spe futuræ beatitudinis
gaudet. Præsentibus semetipsam imitabilem facit, posteris memoriam
amabilem relinquit. Bonis semper moribus delectatur et consentit, et
assiduis Scripturarum meditationibus et eloquiis animam vegetat.
Bonorum præcedentium exempla custodit, et inseparabilia perfectis
contubernia nectit. Duobus ergo modis constat veræ pudicitiæ
exercitatio, id est corporis habitu et superficie et animi affectu
inferno. Per exteriorem modum coram Deo, providemus opera bona.
Pudicitia namque corporis est, alienas res non appetere, et omnem
immunditiam devitare, ante horam congruam non gustare velle, risum non
excitare, verba vana et falsa non loqui; habitum per omnia ordinatum,
compositionemque convenientem tam capillorum quam vestium, sicut
decet, habere; cum indignis contubernia non inire; supercilioso
intuitu neminem aspicere, vagari oculos non permittere; pompatico et
illecebroso gressu non incedere; nulli inferior in incœpto bono opere
apparere, nulli contumeliam aut ruborem incutere, neminem blasphemare,
senes non irridere, bonis non invidere, meliori non controversari; de
his quæ ignoras, non tractare, et ea quæ scis non omnia proferre: hæc
enim proximis amabilem hominem reddunt, et Deo acceptabilem faciunt.
Pudicitia enim animæ est, plus propter Dei oculos quam hominum omnia
bona facere; appetitiones turpium cogitationum compescere; omnes
meliores se esse æstimare, nemini invidere; de semetipso nihil
confidere, Dei semper auxilio res omnes committere, ante Dei oculos
semetipsum constituere, hæretica pravitate sensum non maculare,
catholicis per omnia consentire; Deo soli adhærere, castitatem æternæ
mentis Deo Christo offerre; omnia cœpta opera bona mortis tantum
termino finire; præsentes tribulationes animi fortitudine negligere,
parvipendere; in terra præter proximos nihil amare, cuncti amoris
thesaurum in cœlo constituere, et pro omni bono actu mercedem a Deo in
cœlestibus sperare. Pudicitia ornamentum nobilium est, exaltatio
humilium, nobilitas ignobilium, pulchritudo debilium, prosperitas
laborantium, solamen mærentium, augmentum omnis pulchritudinis, decus
religionis, defensio criminum, multiplicatio meritorum, creatoris
omnium Dei amicitia.</p>

<H3>CAPUT VI.</H3>

<p>Sextus abusionis gradus est dominus sine virtute, quia nihil proficit
dominandi habere potestatem, si dominus ipse non habeat virtutis
rigorem. Sed hic virtutis rigor, non tam exteriori fortitudine, quæ et
ipsa sæcularibus dominis necessaria est, quam animi interiori
fortitudine, exerceri debet. Sæpe enim dominandi per animi
negligentiam perditur fortitudo, sicut in Heli sacerdote factum fuisse
comprobatur; qui dum severitate judicis peccantes filios non coercuit,
in eorum vindictam, Dominus velut consentienti ferociter non pepercit.
Tria ergo necessaria hos qui dominantur habere oportet: terrorem
scilicet, et ordinationem, et amorem. Nisi enim ametur dominus pariter
et metuatur, ordinatio illius constare minime potest. Per beneficia
ergo et affabilitatem procuret ut diligatur, et per justas vindictas,
non propriæ injuriæ, sed legis Dei, studeat ut metuatur. Propterea
quoque, dum multi pendent in eo, ipse Deo adhærere debet, qui illum in
ducatum constituit; qui ad portanda multorum onera, ipsum veluti
fortiorem solidavit. Paxillus enim nisi bene fortiter firmetur, et
alicui fortiori adhæreat, omne quod in eo pendet cito labitur; et ipse
solutus a rigore suæ firmitatis, cum oneribus ad terram delabitur. Sic
et princeps nisi suo Conditori pertinaciter adhæserit, et ipse, et
omne quod continet, cito depeirit. Quidam namque per dominandi
officium plus Deo appropinquant, quidam imposito sibi dignitatis
honore deteriores fiunt. Moyses namque, accepto populi ducatu,
familiarius Dei locutionibus utebatur: Saul vero, filius Cis, postquam
sceptra regni suscepit, per inobedientiæ superbiam Deum offendit. Rex
Salomon postquam patris sui David sedem obtinuit, Deus illum ultra
omnes mortales velut ad innumerosi populi gubernationem sapientiæ
munere ditavit. E contrario vero Hieroboam, servus Salomonis, postquam
regni domus David occupavit partem, ad idolorum cultum decem tribus
Israel, quæ erant in parte Samariæ, diverterat. Per quæ exempla
evidenter ostenditur, quosdam in sublimiori statu ad majorem
perfectionem crescere, quosdam vero per supercilium dominationis ad
deteriora defluere. Per quod utrumque intelligitur eos qui ad meliora
transcendunt, per virtutem animi et Dei auxilium posse id facere, et
eos qui ad deteriora devertuntur, per mentis imbecillitatem pariter et
negligentiam errare. Unde et dominum absque virtute fieri non decet,
qui virtutem sine Dei auxilio nullatenus habet. Qui etenim multa
tuetur, si non habet fortitudinem animi, non valet id agere, quoniam
magna magnis infestationibus, vel adversitatibus solent laborare.
Omnis ergo qui præest, hoc primitus animi tota intentione procuret, ut
per omnia de Dei adjutorio omnino non dubitet. Si namque cœperit in
actibus suis auxiliatorem habere Dominum dominorum, nullus hominum
contemptui poterit habere ejus dominatum: <i>Non enim est potestas nisi
a Deo</i> (<i>Rom</i>. XIII). Ipse enim elevat de stercore egenum, et sedere
facit cum principibus populi sui, et deponit potentes de sede, et
exaltat humiles; ut subditus fiat omnis mundus Deo et egeat gloria
Dei.</p>

<H3>CAPUT VII.</H3>

<p>Septimus abusionis gradus est Christianus contentiosus, qui, cum
participationem nominis Christi per fidem et Baptismum susceperit,
contra Christi dicta et propositum, mundi caduca delectamenta diligit.
Omne enim de quo contenditur, aut propter propriam ejus rei
dilectionem de qua agitur, aut propter alterius amorem, quæ sub odiosa
specie latet, appetitur. Quemadmodum, verbi gratia, bellum animoso
compugnantium conflictu cum odiosa res sit, propter amorem victoriæ et
libertatis peragitur; et multæ aliæ dilectæ species, sub odioso labore
vel formidine, satis contentiose expetuntur. Unde patenter
intelligitur nihil contendi posse, nisi propter dilectionem, speratam
scilicet et subsequentem amabilem remunerationem. Qui igitur de mundo
præsente ex quacumque causa contendit, perspicue ostendit quod illum
diligit. Quomodo ergo mundum diligi per Joannem Spiritus sancti
sermones interdicunt, qui ait: <i>Nolite diligere mundum, neque ea quæ
in mundo sunt</i> (<i>I Joan</i>. II, 15). Mundi enim amor et Dei pariter in
uno corde cohabitare non possunt, quemadmodum iidem oculi cœlum
pariter et terram nequaquam conspiciunt. Sed requirendum est si vere
in mundo aliquid sit quod amari debeat, et quis sit ille mundus, quem
diligi divina eloquia vetant. Terra ergo cum nascentibus ex ea, et
metallis, et animantibus, et pulchritudine vestium, et oblectationibus
ciborum, et iis quæ ad hæc pertinent, non diligi præcipitur; sed
proximus, propter quem hæc omnia facta sunt, amari jubetur. Hæc enim
omnia prædicta, velut non mansura, ad cœlestem patriam pergentes
concomitari nequeunt. Proximi vero velut mansuri regis cohæredes,
semetipsos licenter invicem diligunt. Quod ergo semper in mundo non
manet, et cum mundo pariter deficiet, et ipse mundus non amari
præcipitur; proximus autem, qui est pars regni cœlestis, in terra et
inter ima elementa, a regni cœlorum appetitoribus non incongrue
amatur, dum in suprema illa patria in æternum cohæres habebitur.
Propterea vero mundus præsens non diligi imperatur, ne a Dei
dilectione alienus, sæculi dilector quisque efficiatur. Non ergo debet
contendi, quod non licet amari. Igitur Christianus, qui nominis
Christi similitudinem tenet, morum quoque ejus similitudinem habere
debet. Christianus enim nemo recte dicitur, nisi qui Christo moribus
coæquatur. De Christo vero per Prophetam ita scribitur: <i>Ecce filius
meus quem elegi, electus meus, complacuit in illo sibi anima mea:
ponam Spiritum meum super eum. Non contendet, neque clamabit, neque
audiet aliquis in platea vocem ejus</i> (<i>Is</i>. XLII, 1; <i>Matth</i>. XII,
18). Ecce Christus non contendit, neque clamavit: et tu si morum
Christi similitudinem tenere cupis, ne contendas, ne abusivus in
Ecclesia Christianus existas. Suis enim sectatoribus Christus
præcepit: <i>Nolite vocari rabbi; unus est enim pater vester, qui in
cœlis est. Omnes enim vos fratres estis</i> (<i>Matth</i>. XXIII, 8), quibus
ad supplicandum imperavit, cum dicit: <i>Sic autem orabitis: Pater
noster qui in cœlis, sanctificetur nomen tuum</i> (<i>Matth</i>. VI, 9).
Frustra ergo contendit patrem se habere in terra, qui patrem et
patriam profitetur se habere in cœlo. Cujus patriæ nemo possessor
efficitur, nisi qui de terrenæ patriæ contentione securus habetur.</p>

<H3>CAPUT VIII.</H3>

<p>Octavus abusionis gradus est, pauper superbus, qui, nihil habens, in
superbiam extollitur: cum e contrario divitibus sæculi non superbe
sapere per apostolum Paulum imperetur. Quid ergo stolidius potest
fieri quam illum qui per infirmam miseriam velut in terram abjectus,
extremus et humilis incedere et contristari debuerat, supercilioso
superbiæ tumore inflatam mentem contra Deum erigere? Per quod vitium
lapsi corruerunt, qui in summo cœli conditi erant culmine. Quid ergo
vult quasi potens in terra superbire, qui præ omnibus hominibus
debuerat humilis apparere? Sed, ne de paupertate sua tristitiam
habeant, quid a Deo recepturi sint pauperes attendant; ipse enim
inquit: <i>Beati pauperes spiritu, quoniam ipsorum est regnum cœlorum</i>
(<i>Matth</i>. V, 3). Recta namque dispensatione misericors judex cœli
regnum illis committit quibus regni terrarum participationem inter
mortales abstulit, ut ipse dives in cœli sede appareat qui in terra
penitus nihil procurat. Cavendum ergo pauperibus est ne, dum per
egestatem et necessitatem terrenum regnum prætereunt, per mentis etiam
impudentiam cœlorum regna amittant. Cum enim Dei dispensatione
paupertatem necessariam acceperunt, in ipsorum arbitrio pendet utrum
pauperes spiritu sint. Non quibuscumque namque pauperibus cœli regna
promittuntur, sed his tantummodo in quibus divitiarum inopiam animorum
humilitas comitatur. Pauper enim humilis pauper spiritu appellatur,
qui, cum egenus foris cernitur, numquam in superbiam elevatur: quoniam
ad appetenda regna cœlorum plus valet mentis humilitas, quam
præsentium divitiarum temporalis paupertas. Etenim humiles qui bene
divitias possessas habent, possunt pauperes spiritu appellari:
superbos autem nihil habentes, haud dubium est beatitudine paupertatis
privari. De quibus utrisque sancta Scriptura ita loquitur: <i>Est quasi
dives nihil habens, et est quasi pauper, cum in multis divitiis sit</i>
(<i>Prov</i>. XIII, 7). Quasi pauper ergo in multis divitiis est dives
humilis spiritu; et nihil habens quasi dives est pauper superbus
mentis affectu. Nobilis ergo inopia est mentis humilitas, et ineptæ
divitiæ sunt animorum enormitas. Providendum est ergo pauperibus, ut
semetipsos, quales sint, intelligant; et quia rebus consequi quod
cupiunt non valent, mentis tumore superbire desinant.</p>

<H3>CAPUT IX.</H3>

<p>Nonus abusionis gradus est, rex iniquus. Etenim regem non iniquum, sed
correctorem iniquorum esse oportet. Inde in semetipso nominis sui
dignitatem custodire debet: nomen enim regis intellectualiter hoc
retinet, ut subjectis omnibus rectoris officium procuret. Sed qualiter
alios corrigere poterit, qui proprios mores, ne iniqui sint, non
corrigit? quoniam in justitia regis exaltatur solium, et in veritate
regis solidantur gubernacula populorum. Justitia vero regis est
neminem injuste per potentiam opprimere, sine personarum acceptione
inter virum et proximum suum juste judicare, advenis et pupillis et
viduis defensorem esse, furta cohibere, adulteria punire, iniquos non
exaltare, impudicos et histriones non nutrire, impios de terra
perdere, parricidas et pejerantes vivere non sinere, ecclesias
defendere, pauperes eleemosynis alere, justos super regni negotia
constituere, senes et sapientes et sobrios consiliarios habere,
magorum, ariolorum pythonissarumque superstitionibus non intendere,
iracundiam differre, patriam fortiter et juste contra adversarios
defendere, per omnia in Deo confidere, prosperitatibus animum non
elevare, cuncta adversa patienter tolerare, fidem catholicam in Deum
habere, filios suos non sinere impie agere, certis horis orationibus
insistere, ante horas congruas cibum non gustare. <i>Væ enim terræ cujus
rex puer est, et cujus principes mane comedunt</i> (<i>Eccle</i>. X, 10). Hæc
regni prosperitatem in præsenti faciunt, et regem ad cœlestia regna
meliora perducunt. Qui vero regnum non secundum hanc legem dispensat,
multas nimirum adversitates imperii tolerabit. Idcirco enim pax sæpe
populorum rumpitur, et offendicula etiam de regno suscitantur,
terrarum quoque fructus diminuuntur, et servitia populorum
præpediuntur, multi et varii dolores prosperitatem regni inficiunt,
charorum et liberorum mortes tristitiam conferunt, hostium incursus
provincias undique vastant, bestiæ armentorum et pecorum greges
dilacerant: tempestates aeris et hyemis terrarum fœcunditatem et maris
ministeria prohibent, et aliquando fulminum ictus segetes et arborum
flores et pampinos exurunt. Super omnia vero regis injustitia, non
solum præsentis imperii faciem offuscat, sed etiam filios suos et
nepotes, ne post se regni hæreditatem teneant, obscurat. Propter
piaculum enim Salomonis, regnum domus Israel Dominus de manibus
filiorum ejus dispersit. Et propter justitiam David regis, lucernam de
semine ejus semper in Hierusalem reliquit (III <i>Reg</i>. XI, 31-35). Ecce
quantum justitia regis sæculo valeat, intuentibus perspicue patet. Est
enim pax populorum tutamen patriæ, immunitas plebis, munimentum
gentis, cura languorum, gaudium hominum, temperies aeris, serenitas
maris, terræ fœcunditas, solatium pauperum, hæreditas filiorum, et
sibimet ipsi spes futuræ beatitudinis. Attamen sciat rex quod, sicut
in throno hominum primus constitutus est, sic et in pœnis, si
justitiam non fecerit, primatum habiturus est. Omnes namque quoscumque
peccatores sub se in præsenti habuit, supra se modo implacabili, in
illa pœna futura habebit.</p>

<H3>CAPUT X.</H3>

<p>Decimus gradus abusionis est episcopus negligens; qui gradus sui
honorem inter homines requirit, sed ministerii sui dignitatem coram
Deo, pro quo legatione fungitur, non custodit. Primum namque ab
episcopo, quid sui nominis dignitas teneat, inquiratur, quoniam, cum
episcopus nomen græcum sit, speculator interpretatur. Quare vero
speculator ponitur, et quid a speculatore requiritur, Dominus ipse
denudat, cum sub Ezechielis prophetæ persona, episcopo officii sui
rationem denuntiat, ita inquiens: <i>Speculatorem dedi te domui Israel.
Audiens ergo ex ore meo sermonem, nuntiabis eis ex me. Si autem
videris gladium venientem, et tu non annuntiaveris ut revertatur
impius a via sua, ipse quidem impius in iniquitate sua morietur,
sanguinem autem ejus de manu tua requiram. Si autem tu annuntiaveris,
et ille non fuerit reversus, ipse quidem in iniquitate sua morietur,
sed tu animam tuam liberasti</i> (<i>Ezech</i>. III, 17). Decet ergo
episcopum, qui omnium speculator positus est, peccata diligenter
attendere, et postquam attenderit, sermone, si potuerit et actu
corrigere; si non potuerit, juxta Evangelii regulam, scelerum
operarios declinare: <i>Si enim</i>, inquit in Evangelio Dominus,
<i>peccaverit in te frater tuus, corripe illum inter te et ipsum solum.
Si te audierit, lucratus eris fratrem tuum: si te non audierit, adhibe
tecum adhuc unum vel duos testes, ut in ore duorum vel trium testium
stet omne verbum: si illos non audierit, dic Ecclesiæ: si Ecclesiam
non audierit, sit tibi sicut ethnicus et publicanus</i> (<i>Matth</i>. XVIII,
15). Tali ordine expellendus est quicumque doctori vel episcopo
adhærere noluerit. Et qui tali ordine expulsus fuerit, ab alio aliquo
doctore vel episcopo non debet recipi. De sacerdote namque scriptum
est in lege: <i>Viduam aut repudiatam non accipiat uxorem</i> (<i>Levit</i>.
XXI, 7). Qui ergo illum excommunicatum a catholico, illo non
permittente, sibi jungit, jura sacerdotii sancti, in quo Christianorum
genus electum est, excedit. Hac ratione episcopum, ad eos quibus in
speculationem positus est, esse oportet. Cæterum vero, qualis in
semetipso esse debeat, Paulus apostolus exponit: ut ad gradum episcopi
veniens sit sobrius, prudens, castus, sapiens, modestus, hospitalis,
filios habens subditos cum omni castitate, testimonium habens bonum ab
his qui foris sunt, proferens doctrinæ fidelem sermonem; antequam
episcopus sit, non plures habens uxores quam unam; non percussor, non
bilinguis, non ebriosus, non neophytus, ut per hæc ipse ostendat in
opere, quod alios docet in sermone doctrinæ (I <i>Tim</i>. III, 2). Caveant
ergo negligentes episcopi quod in tempore vindictæ Dominus per
Prophetam conqueritur, dicens: <i>Pastores muti demoliti sunt populum
meum, et non pascebant gregem meum pastores, sed pascebant semetipsos</i>
(<i>Ezech</i>. XXXIV, 8); sed potius procurent hi quos constituit Dominus
super familiam suam, dare illis cibum in tempore suo mensuram tritici,
puram scilicet et probatam doctrinam, quatenus veniente Domino
mereantur audire: <i>Euge, serve bone et fidelis, quia supra pauca
fuisti fidelis, supra multa te constituam: intra in gaudium domini
tui</i> (<i>Matth</i>. XXV, 23).</p>

<H3>CAPUT XI.</H3>

<p>Undecimus abusionis gradus est plebs sine disciplina, quæ, cum
disciplinæ exercitationibus non servit, communi se perditionis laqueo
constringit: iram etenim Domini absque disciplinæ rigore non evadit.
Atque idcirco Psalmistæ vocibus indisciplinatæ plebi praedicatur:
<i>Apprehendite disciplinam, ne quando irascatur Dominus</i> (<i>Psal</i>. II,
12). Disciplina vero morum est ordinata correctio et majorum
præcedentium regularum observatio. De qua disciplina Paulus apostolus
ita loquitur dicens: <i>In disciplina perseverate; tamquam filiis vobis
offert se Deus. Quod si extra disciplinam estis, cujus participes
facti estis? Omnes enim adulteri, et non filii estis</i> (<i>Hebr</i>. XII,
8). Qui ergo adulteri, sine disciplina sunt, et cœlestis regni
hæreditatem non capiunt: si filii autem paternæ disciplinæ
correctiones ferunt, et hæreditatem quandoque recipcre posse non
desperent. De qua etiam disciplina Esaias quidem indisciplinatæ plebi
prædicat, dicens: <i>Quiescite agere perverse, discite bene facere</i>
(<i>Isa</i>. I, 16). Et ad eamdem Psalmista consona voce compsallit,
dicens: <i>Declina a malo, et fac bonum</i> (<i>Psal</i>. XXIII, 15). Infelix
ergo est qui abjicit disciplinam. Audet enim extra milites aliquid
qui, Dominum crucifigentes, non ejus sciderunt tunicam, qui Ecclesiæ
Christi scindit disciplinam. Sicut enim tunica totum corpus præter
caput tegitur, ita disciplina, omnis Ecclesia, præter Christum, qui
caput est Ecclesiæ et sub disciplina non est, protegitur et ornatur.
Ipsa vero tunica contexta desuper fuerat per totum, quia eadem
disciplina Ecclesiæ a Domino de cœlo tribuitur et integratur. De qua
Dominus cum ad Patrem ascendisset, postquam resurrexit a mortuis, ad
Apostolos suos loquebatur, dicens: <i>Vos autem sedete hic in civitate,
quoadusque induamini virtute ex alto</i> (<i>Luc</i>. XXIV, 49). Tunica ergo
corporis Christi disciplina Ecclesiæ est: qui autem extra disciplinam
est, alienus est a corpore Christi. <i>Non scindamus igitur illam, sed
sortiamur de illa cujus sit</i> (<i>Joan</i>. XIX, 24); id est, non solvamus
quidquam de mandatis Domini, sed unusquisque in quo vocatus est, in eo
permaneat apud Dominum.</p>

<H3>CAPUT XII.</H3>

<p>Duodecimus abusionis gradus est populus sine lege, qui, dum Dei dicta
et legum scita contemnit, per diversas errorum vias eumdem perditionis
laqueum incurrit. De quibus viis sub persona prævaricatoris populi,
humanum genus Propheta ita deplangit: <i>Nos autem sicut oves erravimus,
unusquisque in viam suam declinavit</i> (<i>Isa</i>. LIII, 6), de quibus viis
etiam Sapientia loquitur per Salomonem: <i>Multæ viæ videntur hominibus
rectæ, et novissima earum deducunt ad mortem</i> (<i>Prov.</i> XIV, 12). Quæ
utique multæ perditionis viæ tunc inceduntur, cum una regalis via, lex
Dei videlicet, quæ neque ad dexteram neque ad sinistram declinat, per
negligentiam deseritur. De qua scilicet via Dominus Jesus Christus,
qui est finis legis ad justitiam onmi credenti, denuntiat: <i>Ego sum
via, veritas et vita, neque venit ad Patrem nisi per me</i> (<i>Joan</i>. XIV,
6). Ad quam viam omnes homines communiter invitat, dicens: <i>Venite ad
me, omnes qui laboratis et onerati estis, et ego reficiam vos</i>
(<i>Matth</i>. XI, 28); <i>quia non est personarum acceptio apud Deum</i>
(<i>Rom</i>. II, 11), ubi non est Judæus, nec Græcus, masculus et femina,
servus et liber, barbarus et Scytha, sed omnia in omnibus Christus:
omnes enim unum sunt in Christo Jesu. Dum ergo Christus finis legis
est, qui sine lege sunt, sine Christo fiunt. Igitur populus sine lege,
populus sine Christo est. Abusivum ergo in temporibus Evangelii
populum sine lege fieri, quando Apostolis in cunctas gentes licentia
prædicationis data est, quando tonitruum Evangelii per cunctas sæculi
partes intonuit, quando Gentes quæ non sectabantur justitiam,
apprehenderunt justitiam; quando qui de longe fuerant, facti sunt
prope in sanguine Christi: qui aliquando non populus, nunc autem
populus Dei in Christo; quando est tempus acceptabile, et dies
salutis, et tempora refrigerii in conspectu Altissimi; quando
unaquæque gens habet testem resurrectionis; quando ipse Dominus
protestatur, dicens: <i>Ecce ego vobiscum sum omnibus diebus usque ad
consummationem sæculi</i> (<i>Matth</i>. XXVIII, 20). Non itaque simus sine
Christo in hoc tempore transitorio, ne sine nobis Christus esse
incipiat in futuro.</p>


<div style='text-align:center'>*** END OF THE PROJECT GUTENBERG EBOOK 74516 ***</div>
</body>
</html>
